<h1>Rajztól a makettig</h1>
<body>
  <p>Ezen az oldalon a 490-es példáján keresztül bemutatom, hogyan készülnek a makettjeim</p>
  
  <h2>Inspiráció</h2>
  <p>Az inspiráció és a motiváció a két legfontosabb tényező egy makett elkészültéhez. Ha valamelyikből nincs elég, gyakran végzi a fiókban egy félkész példány. 
  Az inspiráció sok helyről jöhet, én általában régi fényképek nézegetéséből merítek ihletet. Ennek a makettnek a megépítéséhez <a href="https://www.flickr.com/photos/42309484@N03/sets/72157626797948827/">ez a Flickr fotóalbum</a>
  adta az inspirációt.</p>
  <h2>Adatgyűjtés</h2>
  <p>Miután megjött az ihlet, annyi adatot kell keressünk a szóban forgó mozdonyról, amennyit csak tudunk. Célszerű letölteni és kinyomtatni egy gyári rajzot,
  ezzel biztosítva, hogy makettünk arányos lesz. Szintén fontos, hogy minél több fotót gyűjtsünk össze. Ehhez célszerű elzarándokolni egy még üzemelő
   vagy kiállított példányhoz. Ennek a makettnek a megépítése előtt én három kiállított 490-est kerestem fel, szerte az országban.</p>
  <h2>Vázlat készítése</h2>
  <p>Sokat segít, ha van egy vázlatunk a kész makettről, amit a gyári rajz alapján készítettünk. Annak idején nem találtam megfelelő rajzot, ezért 
    ez a makett kicsit torzult. A valódi 490-esek alacsonyabbak és szélesebbek, mint amit a makett mutat.</p>
  <h2>Kezdjük el!</h2>
  <p>Mivel a makett élethű mása az eredetinek, én mindig megpróbálom úgy felépíteni, ahogy a valóságos mozdony épült. Általában a főkerettel 
  vagy a kerékpárokkal kezdem, majd fölfelé haladva ráépítem a kazánt, védházat, víztartályokat, stb. A főkeret készítésekor nagyon fontos, hogy kellően stabil legyen, 
  ugyanakkor egyszerűen lehessen vágni. Ezért fontos a megfelelő vastagságú papír kiválasztása, amit a kész makett mérete befolyásol. Nyilván egy 1:220 
  méretarányú makett más vastagságú papírt kíván meg, mint egy 1:45-ös.</p>
  <h2>Néhány szó az anyagválasztásról</h2>
  <p>Papír és papír között is lehetnek óriási különbségek. Ahogy a vastagságuk változik, változhat pl. a rostok mérete, de lehet rajtuk egy fényes 
  bevonat is. Nálam három papírfajta vált be: 120 és 180g/m^2-es műszaki rajzlap, valamint fotókarton. Fotókartonból a nagyobb elemeket szoktam 
  készíteni, minden másra műszaki rajzlapot használok, ha kell több rétegben. Főleg a kisebb alkatrészekhez javaslom a sztirol rudak, idomok használatát. 
  Olcsóak és könnyen vághatóak, faraghatóak. A maketten fel-alá futó csöveket, vezetékeket különböző vastagságú réz huzalból készítem. Előnye az acéllal szemben,
  hogy sokkal könnyebben hajlítható és vágható. Acél drótot többnyire nagyobb méretarányoknál használok.</p>
  <h2>Szerszámok, ragasztók, festékek</h2>
  <p>Ahhoz, hogy a kisebbnél kisebb papír elemeket kivághassuk, szükségünk van egy jó szikére. Kisebb pengéjű szike a nagyobb pontosságot igénylő részeknél 
  nagyobb pengéjű szike a durvább vágásoknál lesz hasznos. A pontos vágáshoz feltétlenül kell egy jó vonalzó. Nekem egy acél vonalzó vált be a legjobban, 
  sokkal tovább kitart, mint a műanyag. Drótok hajlításához jól jön egy kisebb fogó. Csipeszeket és tűreszelőket is jó beszerezni, nagyban megkönnyítik az 
  ember életét. Nagyobb illesztéseknél faragasztót, a kisebbeknél pillanatragasztót használok. Mindkét esetben tűvel vagy fogpiszkálóval viszem fel őket, 
  sosem a tubusból. A festést mindig alapozóval kezdem. Fekete vagy fehér alapozót használok, attól függően, hogy a kész makett színes lesz-e, vagy fekete. 
  Az alapozófestéket mindig aeroszol formájában veszem, ugyanis így vékonyabb, de egyenletesebb felületet hagy. A végső festést zománcfestékkel végzem. Itt fontos 
  megjegyezni, hogy a zománcfestéket mindig higítom, ugyanis higítatlanul túl vastag réteget hagy, ami csúnya lesz. Három-négy hígabb réteg sokkal szebb végeredményt ad, 
  mint egy higítatlan. Nagyon fontos a megfelelő maszkolószalag is. A kifejezetten erre a célra fejlesztett maszkolószalagok drágák ugyan, de sokkal szebb határvonalat hagynak, 
  mint pl. a barkácsboltokban vásárolható, vastag maszkolószalag.</p>
 
<p><a href="index.html">Főoldal</a></p>
</body>
